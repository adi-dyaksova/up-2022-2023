# Задачи за седмица 12

На днешното упражнение ще реализираме структура тамагочи.  Всяка задача ще надгражда възможностите на нашето тамагочи.

### Зад. 1

Създайте структура `Tamagotchi`. Нека първоначално тамагочито си има само име (най-много 20 символа). Създайте едно тамагочи в `main` функцията. Въведете името му от клавиатурата и го отпечатайте на екрана.

### Зад. 2

Добавете метод (функция) `void printStatus()` в структурата `Tamagotchi`, който да печата на екрана името на тамагочито.

### Зад. 3

Напишете външна за структурата функция, `void readTamagotchi(<тип> тamagotchi)`, която да инициализира тамагочито с въвеждане на данните му от клавиатурата.


### Зад. 4

Добавете член данна енергия (число между 0 и 100) към тамагочито. Съответно ще трябва да промените/подобрите метода `printStatus` и функцията `readTamagotchi`.

### Зад. 5

Добавете два метода:

1) `void speak(char *speech)`, който ще отпечатва на екрана низа `speech`, но преди печатането да проверява дали конкретното тамагочи има достатъчно енергия да говори (считаме, че говоренето струва 2 енергия)

2) `void sleep(int hours)`, който зарежда енергията на тамагочито с `hours` * 8 енергия. Направете проверка дали новополучената енергия надхвърля максимума 100 и ако да, то тогава я намалете до 100.

### Зад. 6

Добавете член данна `attackPower` на тамагочито. Създайте метод `void fightWith(Tamagotchi other)`, който ще печата победителя от конкретната битка като победител е тамагочито с повече `attackPower`, а ако са с равен `attackPower` да се печата на екрана "It is a draw!".

### Зад. 7

Напишете външна за структурата функция `void singSong(char *songs[], Tamagotchi tamagotchies[], int size)` , която на `tamagotchies[i]` казва да каже фраза `songs[i]`, където `i` е между 0 и `size` (`size` е броят на тамагочитата, съответно и на елементите на масива от низове `songs`).

### Зад. 8

Напишете външна за структурата функция `Tamagotchi findTheStrongest(Tamagotchi tamagotchies[], int size)` , която връща най-силното тамагочи (т.е. това с най-много `attackPower`). За целта добавете метод `int compare(Tamagotchi other)` в структурата, която връща отрицателно число, ако текущото тамагочи има по-малък `attackPower` от `other`, нула, ако двете тамагочитa имат равен `attackPower` и положително число, ако текущото тамагочи има по-голям `attackPower` от `other`.

### Зад. 9

Създайте нова структура `Vehicle` с член данни име и скорост. Добавете член данна в `Tamagotchi` от тип `Vehicle`. Адаптирайте метода `printStatus` и функцията `readTamagotchi`.

### Зад. 10

Напишете външна за структурата функция `void race(Tamagotchi tamagotchies[], int size)`, която сортира масива `tamagotchies` на база на скоростта на превозното средство на всяко тамагочи.